مقام‌ ها در ولایت غزنی می‌ گویند که به دلیل مسدود بودن دفتر کمیسیون مستقل انتخابات در این ولایت، روند ثبت‌ نام رای‌ دهندگان و نامزدان انتخابات تا کنون در ولسوالی‌ های غزنی آغاز نشده است. ناظر حسین نبی‌ زاده، رئیس دفتر کمیسیون مستقل انتخابات غزنی به صدای امریکا گفت: "دفتر کمیسیون انتخابات توسط معترضین حدود یک ماه می‌ شود بسته است و زمانی که بسته باشد، ثبت نام کاندید ها و رای دهندگان متوقف است." ده‌ ها باشنده غزنی حدود ۴۰ روز پیش با بر افراشتن خیمه تحصن، دروازه دفتر کمیسیون مستقل انتخابات این ولایت را بستند. این معترضان خواستار حوزه‌ یی شدن انتخابات در غزنی می باشند. طرح کوچک‌ شدن حوزه‌ های انتخاباتی که یکی از خواسته‌ های معترضین در غزنی است، در کابینه حکومت افغانستان رد شد. کمیسیون مستقل انتخابات افغانستان اخیراً اعلام کرد که حوزه‌ انتخاباتی برای انتخابات ولسی جرگه سال ۱۳۹۷ یک ولایت می باشد و برای ۱۰ کرسی کوچی‌ ها و یک کرسی اهل هنود و سیک تمام کشور یک حوزه انتخاباتی خواهد بود. در همین حال، عارف نوری، سخنگوی والی غزنی می گوید که خواسته‌ های معترضین توسط هیات اعزامی حکومت به مقام‌ ها منتقل شده و به زودی این مشکل حل خواهد شد. سخنگوی والی غزنی گفت: "تصامیم لازم با تفاهم هر دو جانب گرفته می‌ شود و همچنان ممکن تا دو ماه آینده روند ثبت نام رای دهندگان و کاندید های شورای ملی و شورا های ولسوالی‌ درغزنی تمدید شود." مذاکره هیات اعزامی حکومت با تحصن‌ کنندگان در دو روز اخیر بی ‎نتیجه مانده است. مولوی محمد اسماعیل روحانی، رئیس شورای علمای غزنی و یکی از معترضین می‌گوید که اگر به خواسته‌ های آنان مبنی بر تدویر انتخابات حوزه‌ یی در غزنی رسیدگی نشود، آنان انتخابات را تحریم خواهند کرد. روند ثبت نام رای‌ دهندگان در مراکز ولسوالی‌ های افغانستان در ۲۵ ثور آغاز شد اما در ولایت غزنی با گذشت بیش از دو هفته این روند آغاز نشده است. شورای ولایتی غزنی نیز متوقف‌ بودن روند ثبت‌ نام رای دهندگان را در ولسوالی‌ های غزنی نگران‌کننده خواند و از حکومت خواستار حل این مشکل شد. لطیفه اکبری، رئیس شورای ولایتی غزنی گفت: "مردم در یک سر درگمی به سر می‌برند. وقت (زمان) ثبت نام رای دهندگان در ولسوالی‌ ها اندک است اما این پروسه هنوز در غزنی آغاز نشده است." تهدید های بلند امنیتی یکی دیگر از مشکلات فرا راه روند برگزاری انتخابات در غزنی شمرده می‌ شود. نا امنی ها سبب شده که حدود ۱۵ مرکز ثبت نام رای دهندگان در مرکز ولایت غزنی نیز مسدود شود.

